\chapter{IFI-Skitur}

\author{Skrevet av Arne Hassel}

Tradisjonen med skitur for studentene på Ifi startet i 2006, da med ProsIT i regien. ProsIT var interesseforeningen for profesjonsstudentene, og en viktig del av oppgaven deres var å skape sosiale tilbud for sine studenter. Hemsedal-turen, som det het da, var et av årets høydepunkter. Turene var hadde høy stemning med rundt 48 studenter fordelt på 3-4 hytter. Det ble holdt quiz på veien opp, gode turer ut i bakkene på dagtid, og fest og moro på hyttene på kveldstid. Bussturene tilbake til Oslo var preget av ro og fred, da alle var for slitne til å gjøre noe mer\footnote{Med andre ord har ikke innholdet i skituren forandret seg nevneverdig}.

I starten sponset Ifi hele turen, men etterhvert kuttet de støtten ned til 30 000 kr, og ProsIT måtte skaffe resten av midlene selv. Man begynte å ta betalt for billettene til turen, og med det tok man også en hundrelapp ekstra per deltaker, som gikk til andre sosiale arrangement som foreningen hadde.

Da det ble klart at profesjonsstudiene skulle opphøre ved Ifi var det flere som lurte på hva som ville skje med skituren. Cybernetisk Selskab ble spurt om de ville ta over driften av arrangementet, men takket nei da man var redd for at turen, som hadde fått rykte på seg å innebære mye fyll, skulle ha negativ påvirkning på arbeidet man gjorde med å få i gang Escape. Det så dermed ut til at turen ville ende med sin siste tur i 2009.

Men et par ildsjeler nektet å se dette skje, og Anders Asperheim og Nikolai Kristiansen tok initiativ til at man måtte få til noe, og spurte om hjelp fra Martin Haugland og Arne Hassel. De to sistnevnte var godt bevandret i CYB og administrasjonen på Ifi, og visste litt om hvilke tråder man kunne trekke i for å få ting til å skje likevel. Man bestemte seg for å trekke frem det sportslige i arrangementet, og fokuserte på at folk skulle ut og ha det gøy i bakkene. Et grep man tok var blant annet å kjøpe inn skikort for folk, slik at det ble en obligatorisk del av turen. Det gjorde også at man kunne få til en del gode pakkeavtaler.

At turen skulle gå til Hemsedal var ikke spikret, og man sendte forespørsler til Hafjell og Trysil i tillegg. Man fikk raskt svar fra alle, og man endte opp med å velge Hemsedal likevel siden man fikk en komplett pakke, med buss, opphold og skikort. Budsjett ble laget og man søkte om støtte fra både Ifi og Fordelingsutvalget, på 20 000 kr hver. Etter litt om og men fra FU ble søknaden innvilget, og man kunne starte påmelding for fullt. Man hadde en break-even på 41 plasser, og da man klarte å fylle alle 48 plassene feiret man ved å spandere middag på alle hyttene i tillegg.

Turen oppover gikk til quiz, med premiering av en kasse øl til vinnerne, og da man kom frem til anlegget nøyaktig 13:37 var stemningen på topp! At man hadde en siste runde med spørsmål inspirert av Paradise Hotel kan også ha vært en god pådriver for den gode stemningen. Man hadde valgt leilighetene i bunnen av bakken, noe som gjorde at folk kom seg fort på plass, og ut i bakkene.

Nytt for turen var et par konsept, nemlig felles bilde sesjon hvor folk kunne samles og ta bilder, og Ifi-lekene på lørdag kveld hvor man samlet seg og kjørte lagkonkurranser. Det første var heller laber interesse for, men sistnevnte var en braksuksess, og da man ikke klarte å følge det opp året etter fikk man mye kritikk for det. Ifi-lekene har siden vært et fast innslag på turene på Hemsedal.

Siden CYB sin overtagelse i 2010 har man arrangert turen hvert år, og har nå økt antall busser til to, slik at man får hele 96 sjeler med seg. Man har også valgt seg hyttene i Veslestølen igjen (hvor også ProsIT hadde oppholdene sine), hvor man har mer plass, og ikke minst badstue. Rundt disse har noen modige sjeler prøvd å starte en badstue-turnering, hvor man løp og snøbadet mellom alle badstuene på hyttene. Men siden dette har ikke vært så populært blant alle turdeltakerne (ikke minst blant dem som ikke setter pris på å få halvnakne, svette kropper inn i hytta si) så har ikke dette blitt en tradisjon.

I 2019 går turen inn i sin 14. gjennomføring, og denne gang har man skiftet lokasjon. Nå er Hafjell blitt turens destinasjon, og innen denne boken er kommet ut så er turen gjennomført. Som tidligere arrangør og deltaker på flere turer håper man det blir en suksess, og at studentene fortsetter å storkose seg i lag med sine medstudenter, både med tanke på det sportslige og det sosiale!
